---
title: "Ideer til undervisningen"
excerpt: "Hvordan kan man angribe et projekt?"
language: da
category:
  - Undervisning
tags:
  - ideer
last_modified_at: 2020-01-23T20:50:27Z
feature_row:
  - image_path: https://imgcdn.saxo.com/_9788771580051/0x500
    alt: "Teamwork - metoder til effektivt samarbejde af Michael A. West"
    title: "Teamwork - metoder til effektivt samarbejde af Michael A. West"
    excerpt: "_Teamwork_ har fokus på effektivitet og kreativitet og er for alle, der på den ene eller anden måde bruger teamwork i deres dagligdag. Bogen er fyldt med praktiske eksempler og teori, der kan hjælpe et team med at opstille mål og opnå dem."
    url: "https://www.partner-ads.com/dk/klikbanner.php?partnerid=28187&bannerid=43264&htmlurl=https://www.saxo.com/dk/teamwork_michael-a-west_haeftet_9788771580051"
    btn_label: "Læs mere"
    btn_class: "btn--success"
    rel: sponsored nofollow noopener
  - image_path: https://imgcdn.saxo.com/_9788777064487/0x500
    alt: "Team - udvikling og læring"
    title: "Team - udvikling og læring"
    excerpt: "At arbejde i team er organisationers forsøg på at styrke udvikling af faglige og personlige potentialer og kompetencer. Bogens formål er at give svar på, hvordan udvikling og læring i team kan blive en succes, fx om sporten er en passende metafor til at fremme teamudvikling og læring og forståelse af samarbejde samt om team på arbejdspladsen kan skabe nye fortællinger om medarbejdernes måde at se på samarbejde og gensidig udvikling."
    url: "https://www.partner-ads.com/dk/klikbanner.php?partnerid=28187&bannerid=43264&htmlurl=https://www.saxo.com/dk/team-udvikling-og-laering_morten-bertelsen-red-reinhard-stelter-red_haeftet_9788777064487"
    btn_label: "Læs mere"
    btn_class: "btn--success"
    rel: sponsored nofollow noopener
---


https://quizlet.com/teacher-referral-invite/lsolesen?i=1bumgj&x=16qt


https://quizizz.com/join/settings

Kahoot



***


10 ukonventionelle og langt-ude-ideer til din undervisning
Måske har du hørt det her før?

Giv dine elever en plan for dagen. Sørg for, at der er tydelige mål i din undervisning. Husk, at arbejde med din relationskompetence og inddrag elevernes verden. Lav en quiz, hvor de kan bruge en iPad eller deres smartphone.

Måske har du hørt denne type råd til din undervisning hundredvis af gange?

Der er ikke noget i vejen med disse råd. De er fine og har det sunde udgangspunkt, at de tager udgangspunkt i elevernes og ikke i lærerens behov. Samtidig er de også helt enormt kedelige og konventionelle.

Og der er også en anden udfordring, som jeg selv har lært efter mere end 17 år som underviser:

Tips og ideer til min undervisning, der ikke passer med min personlighed som lærer, kommer aldrig til at virke!

Den autentiske lærer
Jeg tror på, at den gode lærer først og fremmest er en autentisk lærer, der tør være sig selv. Hvis man får røde knopper af smartphone-quizzer, bliver undervisningen aldrig god og relevant for eleverne, hvis man laver sådan nogle quizzer. De læringsaktiviteter man vælger, skal selvfølgelig passe til eleverne, men det er lige så vigtigt, at de passer til læreren og dennes personlighed,

Derfor kan det være en god idé at glemme de konventionelle råd for en stund og i stedet vælge undervisningsaktiviteter, som kan virke langt ude, men som passer til din personlighed som underviser. Eller også er det bare sundt at prøve noget, der er nyt, sjovt eller anderledes. Sundt for dig som lærer, men også for eleverne, der i den grad efterspørger variation i en lang skoledag fuld af power points og kompetencemål.

I så fald kunne du prøve disse 10 ukonventionelle ideer til din undervisning:

10 ukonventionelle og langt-ude-ideer til din undervisning
1. Giv eleverne ret i ALLE diskussioner
Som lærere møder vi ofte forskellige typer modstand fra eleverne. Den kan vise sig i form af negative bemærkninger om din person, uro i klassen, manglende motivation eller kritiske spørgsmål til undervisningens indhold. Det får vores parader op, og denne skyggeboksning er ofte gensidig. Det er som om, at både elever og lærere er flasket op med, at undervisningen skal være en konfrontation.

I det øjeblik at du konsekvent giver eleverne ret, når de diskuterer eller stiller kritiske spørgsmål, vil du opleve, hvordan paraderne sænkes. Først fra eleverne og siden fra dig. Undervisningslokalet bliver et meget rarere sted at opholde sig, og du vil opleve, at det er langt nemmere fremover at motivere dine elever, endda få dem med på dine værste og mest ukonventionelle ideer.

Værktøjer, du skal bruge: Store mængder empati og tålmodighed.

2. Lav en morgenmadsklub med dine kolleger
Okay, strengt taget handler denne idé ikke om din undervisning, men nu er det her jo en blogpost, der handler om langt ude ideer, så jeg har taget den med alligevel.

Tag på dig at arrangere en morgenmadsklub for dine kolleger på lærerværelset, hvor I mødes en gang om ugen. Det kan for eksempel være, at I møder en halv time tidligere hver tirsdag morgen, hvor I spiser morgenmad sammen. Lad det ikke alene være et spørgsmål om lyst brød og pålægschokolade, men lad der til hver morgenmadsseance være et fagligt tema, som I diskuterer. Det kan være differentiering, motivation, klasseledelse, tværfaglighed eller hvad I nu finder relevant i jeres konkrete sammenhæng. Overvej, om I på skift kan stå for et to-minutters oplæg som I kan bruge som udgangspunkt for jeres faglige og pædagogiske drøftelser.

Værktøjer, du skal bruge: Kaffe, havregryn, brød og hvad du ellers synes, I har brug for. En velfungerende e-mail adresse, hvor du kan melde dagens tema ud på forhånd.

3. Gå på et bibliotek med eleverne
Den her er virkelig gammeldags og derfor ukonventionel i en tid, der både i og udenfor undervisningen er fuld af digitale distraktioner. Gå på et bibliotek med din klasse – også (eller faktisk ISÆR) hvis klassen består af teenagere. Bed hver elev låne en bog med hjem, læse den og fortælle i din undervisning, hvad de synes om den.

Værktøjer, du skal bruge: Fornuftigt fodtøj, et sundhedskort eller andet kort, der kan bruges som lånerkort på jeres nærmeste bibliotek.

Bibliotek
4. Hold din undervisning analog
Endnu et forslag, der er så gammeldags, at dine elever vil spærre øjnene op. Tag en hel uge, hvor al din undervisning er analog. Ingen Power Point, ingen flipped learning-film, ingen Lectio, ingen Fronter, ingen Youtube-klip. Du taler, du lytter. Eleverne taler, eleverne lytter. I diskuterer. I ser hinanden i øjnene. I bliver klogere ved at sætte ord på jeres faglige refleksioner og ved at gøre det i fællesskab.

Værktøjer, du skal bruge: Dig selv. Evnen til at formulere dig og evnen til at lytte til andre.

5. Lad eleverne lave en visuel refleksion
Når vi beder eleverne svare på et spørgsmål eller foretage en faglig refleksion, er der groft sagt to måder, vi ønsker, at de skal svare på:

De skal enten sige noget eller skrive noget.

Men hvem har egentlig bestemt, at det skal være sådan? Hvorfor kunne de ikke reflektere over de faglige spørgsmål på anden vis? Hvem siger, at det altid skal være en skriftlig aflevering eller en mundtlig fremlæggelse? Hvorfor ikke afslutte en lektion med at bede eleverne om at tegne det, de har lært? Lade dem lave en dokumentarfilm eller en instruktionsvideo på Youtube? Skrive en sang og opføre den for klassen? Lave et brætspil? Et computerspil? En app? Der er så mange muligheder for at variere elevernes besvarelser og faglige refleksioner, og de kan alle bidrage til, at din undervisning bliver mere levende og kreativ.

Værktøjer, du skal bruge: I princippet ingen. I hvert fald ikke noget du skal bruge, for her lader du eleverne vælge.

6. Flyt om i dit undervisningslokale – og giv det farver!
99 % af alle undervisningslokaler i Danmark er indrettet på stort set den samme, og meget konventionelle, måde. Væggene er hvide, bordene er i lyst træ, og det er stolene også, hvis de da ikke er kedeligt kontorgrå. Der er måske et par forkølede opslagstavler, der i takt med at eleverne bliver ældre, bliver mere og mere triste at se på. Bordene er opstillet i en klassisk biografopstilling – som var det en universitetsforelæsning, der skulle afvikles – og hvis det i sjældne tilfælde går vildt for sig: en gruppebordsopstilling.

Særligt på ungdomsuddannelserne er undervisningslokalerne fantasiløst og uinspirerende indrettet. Hvorfor ikke indrette det i zoner i stedet? En fordybelseszone? En vejledningszone? En zone til stående arbejde? En samarbejdszone? En materialezone? En mindfulness-zone? Mulighederne er uanede.

Overvej også, hvordan du kan lægge farver på dit undervisningslokale. Vi siger jo, at vi gerne vil gøre de unge til kreative, selvstændige, reflekterede og innovative mennesker, der kan bidrage med kreative løsninger på reelle problemer. Giver vi dem et læringsrum, hvor de har de bedst mulige forudsætninger for det? Overhovedet ikke! Få eleverne til at hjælpe med at indrette undervisningslokalet mere kreativt.

Værktøjer, du skal bruge: Fysisk kraft til at flytte om på borde og stole i undervisningslokale. Din skoles dankort, så du (billigt, ellers bliver chefen sur) i IKEA, Søstrene Grene eller tilsvarende steder kan købe farverige ting, der kan live undervisningslokalet op.

Farver
7. Drop de traditionelle undervisningsmaterialer
Det behøver ikke altid være lærebøger eller portaler, som du skal undervise efter. De sidste er i øvrigt også mest noget forlagene har opfundet for at tjene penge. Der er andre muligheder, og her får du to konkrete ideer:

Find en god og relevant TED-talk på dansk eller engelsk, som hænger sammen med dagens faglige emne, og lad din undervisning tage udgangspunkt i den i stedet for traditionelt lærebogsmateriale. Eller styrk den visuelle kommunikation, som under alle omstændigheder bliver en sindssygt vigtig kompetence for eleverne i fremtiden, ved at tage udgangspunkt i grafiske lektionsplaner, som du kan lave på Canva. Find inspiration her.

Værktøjer, du skal bruge: En computer med internetadgang og en projektor eller et smartboard i dit undervisningslokale.

8. Slå plat og krone
I tvivl om, hvad eleverne skal lave i din lektion? Skriv to forslag op og slå derefter plat og krone om, hvilket forslag, der skal vælges. Kan du forberede de to ting og så slå plat og krone foran eleverne, når lektionen begynder? I så fald vil du opnå en virkningsfuld effekt og helt sikkert få dine elevers opmærksomhed. Den ting, som mønten så viser, at I ikke skal lave, kan du selvfølgelig gemme og have på lager til en anden lektion.

Værktøjer, du skal bruge: En mønt, jeg anbefaler en tyver.

9. Hæng motiverende citater og infographics op i klassen
Vi nævnte tidligere de kedelige opslagstavler. Det er lidt ligesom det her med, at vi tegnede som børn (og de fleste af os elskede det), men så var der et tidspunkt, hvor vi holdt op. På samme måde er et undervisningslokales opslagstavler fulde af liv i indskolingen, har lidt mindre liv på mellemtrinnet, dør ud i udskolingen for at være helt begravede på ungdomsuddannelser som stx, hhx og hg.

Giv derfor eleverne til opgave i små grupper at lave infographics og plakater med inspirerende citater, som kan motivere dem til at gøre deres bedste i undervisningen. Lad dem i den forbindelse overveje, hvad der motiverer og inspirerer dem fagligt, for det er i sig selv en sund øvelse.

Canva, Piktochart og Visme er tre gode, gratis værktøjer til at lave infographics og plakater. Lad eleverne gøre arbejdet og reducér dig selv til praktisk gris, der står for at få trykt elevernes arbejde i god kvalitet og hængt det flot op i undervisningslokalet.

Værktøjer, du skal bruge: Farveprinter, gerne en maskine, der kan laminere og elefantsnot til at hænge elevernes arbejde op.

Undervisningsteknik 20 Skridt
10. Omfavn multikulturalismen
I disse år får vi hele tiden at vide, at den ”etniske” sammensætning af klasser er et problem, der gør undervisningen vanskelig og kan svække elevernes læring. Og ja, naturligvis er der udfordringer knyttet til integrationen også i uddannelsessystemet, men det, at der i din klasse sidder elever fra forskellige lande med forskellige kulturelle, sproglige og religiøse kompetencer, kunne man også se som en styrke.

Hvorfor ikke sætte post its op i klassen med sætninger og beskrivelser af faglige termer eller inventaret i lokalet på en række forskellige sprog, der flugter med de sprog, dine elever kan? Dermed vil de kunne stille hinanden spørgsmål med udgangspunkt i teksterne på sedlerne, og dermed vil du skabe nye samarbejdsrelationer på tværs i klassen. Hvorfor ikke bruge tid på at markere forskellige religiøse eller verdslige højtider fra forskellige lande og tale med eleverne om tankesættet bag dem?

Vil du have en række konkrete ressourcer til, hvordan du kan bruge det multikulturelle klasserum som en styrke er denne tekst et godt sted at starte.

Værktøjer, du skal bruge: Post its i forskellige farver. Lysten til at se styrker og muligheder, hvor vores politikere og kommentatorerne i Berlingskes blogunivers ser svagheder og begrænsninger.

Du har SÅ mange muligheder
Når du først begynder at vende din undervisning på hovedet, vil du opleve noget utroligt. Du starter med et lille skridt, og dine elever reagerer positivt, taknemmelige for, at der langt om længe sker noget andet i timerne. Det vil give dig mod på mere, og det første lille skridt vil med tiden vise sig blot at være det første af mange, du kan tage. Tilsammen vil de skridt gøre dig til en gladere lærer og dine elever til dygtigere elever.

***


Hvad skal man egentlig finde på, når man træder ind i undervisningslokalet? Som lærer har man travlt, der er aldrig tid til at forberede sig tilstrækkeligt, men man vil stadig gerne finde på aktiviteter, der engagerer og motiverer eleverne. Samtidig vil man helst gøre det med metoder, der stadig er fagligt relevante og ikke bare noget, der hender som de rene pauseaktiviteter

Herunder får du 39 ideer til din undervisning. Jeg anvender dem selv i mine egne timer, og jeg håber, du vil kunne finde inspiration i dem. Ideerne er særligt velegnede til undervisere på ungdomsuddannelserne, i udskolingen og på VUC, men andre undervisere vil også få glæde af dem.

1) Skriv din plan for lektionen op på tavlen eller et whiteboard og streg ud undervejs
Alle elsker at strege punkter ud på en to-do-liste. Skriv derfor en liste med 4-5 punkter I skal nå i løbet af lektionen (For eksempel Introduktion til emnet, Opgave 4 og 5 på side 28, Makkerarbejde og Diskussion). Hver gang I er færdige med et punkt, så streger du det ud. Eleverne kan se, at det skrider fremad, du signalerer overblik, og du har altid en struktur at falde tilbage på. Det er en enkel visualisering med stor effekt.

2) Start hver lektion med et minuts stilhed
Nej, det er ikke fordi, der er nogen, der er død, men et minut med ro, giver en god start og hjælper både elever og lærere til at fokusere. I kan tage et par dybe vejrtrækninger sammen, men du kan også sige til eleverne, at I starter med et stilleminut, men du i øvrigt ikke blander dig i, hvad de tænker på eller foretager sig i løbet af det minut, så længe de er helt stille og ikke taler sammen. Når minuttet er gået, så går I i gang.

3) Arbejd med dine elevers forforståelse
Forforståelse handler om, hvad dine elever ved om emnet, inden I går i gang. Du kan ganske enkelt spørge dem, men jeg har haft glæde af at lave det som en skriveøvelse. På slides (eller bare på dit whiteboard eller smartboard) skriver du 5-6 temaord, der har noget med dagens emne at gøre. Giv eleverne 90 sekunder til at skrive alt, hvad de kommer i tanke om, når de ser det første ord, 90 sekunder til det næste ord osv. Tal derefter med dem om ordene, inden I går i gang med det egentlige arbejde. De vil være meget bedre klædt på til det.

4) Spørg eleverne hvilken karakter de vil have
Det her er en effektiv øvelse. Lad din klasse arbejde med en opgave, mens du en for en tager eleverne med ud på gangen til en kort samtale af 2-3 minutters varighed. Spørg dem, hvilken karakter de gerne vil have i dit fag og bed dem vurdere, hvad der skal til for at opnå den karakter. Giv derefter dit bud på, hvad de skal gøre for at overgå deres egne forventninger.

5) Brug et planlægningsskema, når du forbereder din undervisning
Med et planlægningsskema kan du spare tid og blive skarpere på, hvad du vil med dine lektioner. Det kan også hjælpe dig til at sikre den nødvendige variation. Du kan hente et gratis planlægningsskema med forslag til aktiviteter i løbet af lektionen lige her.

https://dpf.dk/sites/default/files/ole_ditlev_nielsen._om_at_undervise._struktur_for_den_gode_lektion.pdf

https://dpf.dk/sites/default/files/ole_ditlev_nielsen._om_at_undervise._struktur_for_den_gode_lektion.pdf

6) Brug Mentimeter til at sætte gang i diskussionerne
Mentimeter er et genialt værktøj, som du kan bruge til at inddrage dine elever i plenumdiskussioner. Lad eleverne lave fælles ordskyer, meningsmålinger og små quizzer, som du får op på dit smartboard eller projektor. Det giver liv i klasserummet, og diskussionerne kommer til at tage udgangspunkt i elevernes egne udtryk og svar frem for det, du som lærer har orkestreret. Du finder Mentimeter her.

https://www.mentimeter.com/app

7) Sæt gang i refleksionen med Cooperative Learning-strukturen Møde på midten
Cooperative Learning er ikke lige så hypet, som det var for nogle år siden, men det er stadig en fantastisk god metode til at engagere dine elever, styrke deres samarbejdsevner og til at variere din undervisning. Møde på midten er en af mine absolutte yndlingsstukturer. Her sidder eleverne i teams af fire og på et ark skriver de først deres individuelle bud på et svar på et spørgsmål eller en problematik, du har givet dem. Derefter skal de i teamet finde frem til en fælles konsensus, som de skriver i midten af arket, og som du kan lade dem præsentere for klassen efterfølgende.

8) Drop Power Point og lav din præsentation i Visme i stedet
Visme er et all-round grafisk redskab, som burde være en del af alle underviseres værktøjskasse. Du kan lave præsentationer, der er mere spændende at se på end den sædvanlige Power Point, infographics med vejledninger til eleverne, dokumenter med opgaveformuleringer og meget, meget mere. Visme er webbaseret, og du kan oprette en profil her.

https://www.visme.co/

9) Lad eleverne stoppe op undervejs
Når du har sat dine elever i gang med en opgave, så stop dem halvvejs og bed dem to og to tale om disse spørgsmål: Hvad har du nået ind til nu? Hvad har været godt ved opgaven? Hvad har været svært? Hvad mangler du for at blive færdig? Er der noget, du har brug for hjælp til? På den måde har de mulighed for at hjælpe hinanden og justere kursen undervejs i stedet for blot at få feedback til sidst.

10) Giv eleverne mulighed for at vælge, hvordan de vil præsentere
Giv eleverne en opgave, som de alle sammen skal løse, men lad dem selv vælge, hvordan de vil præsentere deres opgaveløsning. Ja, de kan aflevere det traditionelle Word-dokument, men måske kan de også lave en podcast, en video, et maleri, en sang eller noget femte?

11) Styr tiden med online-stopwatch
Et af de mindste værktøjer, der har haft den største effekt i min egen undervisning, er stopuret online-stopwatch.com. Jeg bruger det hver gang eleverne skal lave en øvelse. eller opgave. Med et ur på skærmen, der tæller ned, bliver elevernes koncentration skærpet. Det er som om, at de bedre kan overskue det, hvis de kan se, at der er 5, 8 eller 13 minutter tilbage at arbejde i. Hvis du vælger de gratis classroom timers kan du variere, hvilket ur du bruger fra gang til gang.

https://www.online-stopwatch.com/

https://www.online-stopwatch.com/classroom-timers/

12) Bliv sammen med eleverne i de korte pauser
En god måde at styrke dine relationer til eleverne på, er ved at blive sammen med dem i de korte pauser. Det gør Casper Henningsen, der underviser på Erhvervsskolen Nordsjælland. Han fortæller, at han ikke behøver at foretage sig ret meget, men eleverne selv kommer hen til ham for at snakke. Det betyder noget for dem, at han gerne vil lytte til dem, han lærer dem bedre at kende, og relationen styrkes gensidigt til gavn for undervisningen. Du kan læse mere om Caspers og andre dygtige underviseres relationsarbejde i bogen Forandringspædagogik.

https://www.saxo.com/dk/forandringspaedagogik_ole-ditlev-nielsen_haeftet_9788777069789

13) Giv eleverne ret
Af og til havner vi i en diskussion med en eller flere elever. Det er en del af jobbet. Prøv at give den elev du diskuterer med ret, lige meget hvad. Overvej, hvad det koster dig, og hvad det gør ved jeres relation efterfølgende.

14) Gør Socrative til en fast bestanddel af din lærer-værktøjskasse
Der findes efterhånden et væld af læringsapps og software til undervisningen. Jeg er tilhænger af, at du vælger nogle få, men effektive værktøjer, som du bliver fortrolig med, og som du gør til en vane at anvende i din undervisning. Det bedste digitale læringsværktøj jeg er stødt på, er uden tvivl Socrative. Her kan du lave forskellige typer af spørgsmål, quizzer og tests til eleverne. De kan lave dem på deres telefoner, hvis du ønsker det, du kan vise alle deres besvarelser i realtid på smartboard eller projektor, og i modsætning til Mentimeter, der er god til at sætte gang i diskussioner og korte spørgsmål, kan Socrative også bruges til længerevarende opgaver. Når dine elever er færdige, så sender Socrative et Excel-ark med alle deres besvarelser til dig, hvilket gør dit rettearbejde meget mere overskueligt. Er du ikke til online-quizzer og tests, kan Socrative også lave de opgaver, du har lavet, om til en lækker pdf, som du kan printe og udlevere til dine elever. Du finder Socrative og kan oprette din profil på to minutter her.

https://socrative.com/

https://www.mentimeter.com/app

15) Indret dit undervisningslokale i forskellige zoner
Hvem siger, at et undervisningslokale i 2018 skal være indrettet med enten en biografopstilling, hvor borde og stole står på rad og række eller i en traditionel hestesko? Der er andre muligheder. Hvad med at indrette dit lokale i zoner ligesom de IC 3-tog, der kører mellem landsdelene? Du kunne eksempelvis lave en stillezone i ét hjørne af klassen, en materialezone med bøger, kopier og kreativt udstyr i et andet hjørne og måske en samarbejdszone i midten af rummet til de elever, der helst ikke vil arbejde alene. Der kunne være et område til stående arbejde henne ved vinduet til elever med en kinæstetisk læringsstil, mens dit eget bord kunne blive en vejledningszone. Du kan endog overveje en mindfulnesszone med et par yogamåtter og et duftlys. Disse zoner kan godt rummes i et almindeligt undervisningslokale, kræver ikke indkøb af dyrt udstyr, og giver dine elever mulighed for at søge derhen, hvor de føler, at de arbejder og lærer bedst.

16) Find inspiration på Slideshare
Nej, vi må ikke plagiere, men som lærere må vi gerne lade os inspirere. Der er så mange dygtige undervisere og formidlere derude, som har lavet begavet materiale om de emner, vi underviser i. Der er ikke nogen grund til at opfylde den dybe tallerken hver gang, når vi i stedet kan hjælpe hinanden til god faglig formidling. Et af de bedste steder at finde inspiration er på slideshare.net, hvor du finder en lang række præsentationer, der kan være relevante for dig. Brug søgefunktionen til at finde relevante emner, klip slides og brug dem i dine egne præsentationer eller giv dem til eleverne. Og så en opfordring: Husk selv at give! Læg derfor også dit eget materiale på Slideshare. Jo mere vi deler, jo bedre ruster vi hinanden til undervisningen. Du kan oprette din profil på Slideshare her. Og ja, du kan selvfølgelig finde denne tekst på Slideshare :-).

https://www.slideshare.net/

17) Giv eleverne faste roller i plenumdiskussioner
Den gode klassediskussion er stadig noget, der kan engagere eleverne og rykke dem fagligt. Se på din rolle i disse plenumdiskussioner, som var du dirigenten i et symfoniorkester. Det handler om at få alle til at spille med – og gøre det i takt. Derfor kan du styrke deltagelsen og engagementet blandt eleverne ved at tildele nogle af dem faste roller i jeres klassediskussioner. Du kan udnævne en referatkaptajn, en perspektiveringsmester, en opponent, en researcher, en opsamler, en provokatør, en tilhænger og så videre.

18) Og en mere om plenumdiskussioner: Senatshøring
En senatshøring er en god måde ikke bare at orkestrere en klassediskussion på. Du kan også bruge høringen som et redskab til differentiering. Det afvikler underviseren Stefan Wellejus fra København Nord i Lyngby og denne mere strukturerede form for klassediskussion har givet gode resultater i hans undervisning. Senatshøringen er et situationsspil, hvor eleverne træner deres argumentationsfærdigheder. Emnet kan være hvad som helst: Burkalovgivning, socialisme vs. liberalisme, bygningen af en lokal vindmøllepark osv. Klassen deles ind i tre overordnede grupper. Gruppe 1 og 2 skal argumentere for hver deres synspunkt, mens gruppe 3 er Senatet, der primært udgøres af de fagligt stærkeste elever. De to første grupper fremlægger på skift deres synspunkter, mens det er senatets opgave at stille kritiske spørgsmål og afgøre, hvem der har haft de bedste argumenter. Dermed har gruppe 3 mest fagligt stof at sætte sig ind og passer derfor til de stærkeste elever. Som lærer er du formand for senatet, der afgør eventuelle tvister, og du kan også vælge at lave mere end to grupper, der skal argumentere. Du kan læse mere om senatshøringer og andre klassediskussioner i bogen Undervisningsdifferentiering – 20 skridt til at møde dine elever.

https://www.saxo.com/dk/undervisningsdifferentiering_ole-ditlev-nielsen_haeftet_9788771583120

19) Spil musik i undervisningen
Prøv at sætte musik på, når dine elever er i gang med en opgave. Det er klart, at det ikke skal være hvilken som helst musik – heavy metal, rap og finsk fusionsjazz er måske ikke det mest velegnede – men der er meget andet at vælge mellem. Selv har jeg haft gode resultater med at spille Mozarts klaversonater for klasser med teenagere. Javist, først sagde de naturligvis hvor er du åndssvag, Ole, men der skete også det, at der faldt en anden ro over klassen. Endvidere har jeg både i min undervisning og i mit privatliv haft stor glæde af app’en brain.fm. Den er udviklet i samarbejde med neurologer, og med den kan du spille instrumentalmusik, der hjælper dig og dine omgivelser til enten at koncentrere sig bedre, slappe af eller sove. Den sidste kategori ville jeg ikke umiddelbart anvende i undervisningen 😊.

https://brain.fm/

20) Prøv med remediering
Lise Aarøe Jensen, der underviser på HHX i Frederikssund, stod med det problem, at hun havde en klasse, der delte sig midt over. Den ene halvdel havde højt fagligt niveau, var motiveret og god til det teoretiske og abstrakte. Den anden halvdel havde faglige udfordringer og svært ved at koncentrere sig, men var god til de mere praktiske og caseorienterede faglige opgaver. I forbindelse med et forløb om mytiske tekster, hvor eleverne også skulle læse abstrakt og vanskelig teori, blev forskellene på de to halvdele meget synlige. Lise gav derfor klassen den opgave, at de skulle formidle den vanskelige tekst ved at lave en elektronisk tegneserie i værktøjet Pixton. Det gjorde noget ved relationerne. Den udfordrede del af klassen havde god fod på det tekniske i Pixton, men brug for hjælp til at forklare de abstrakte faglige termer, mens de fagligt stærke havde behov for at få hjælp til det tekniske fra den anden halvdel af klassen. Det gav gode samarbejdsrelationer, og eleverne fik lært det, de skulle. Denne metode kaldes remediering og går kort fortalt ud på at overføre det faglige stof fra et medie til et andet. I Lises tilfælde var det en succes, og du kan selv begynde at arbejde på samme måde ved at oprettet en profil på www.pixton.com/dk.

https://www.pixton.com/dk/

21) Hjælp de udfordrede elever ved at give dem en ”ekspert for en dag”
En anden måde du kan styrke relationerne på, er ved at udvælge en af dine fagligt dygtige elever til ekspert for en dag. Giv vedkommende den særlige opgave at hjælpe, støtte og vejlede de elever i klassen, der har svært at forstå stoffet og løse de faglige opgaver. Det er næsten som om, at du får en lærerassistent i din undervisning, der giver dig flere kræfter og muligheder. Samtidig tager den dygtige elev, der bliver ekspert for en dag opgaven som en cadeau, og hun vil typisk blive motiveret til at yde en ekstra indsats.

22) Hjælp de stærke elever ved at give dem sattelitemner
Ligesom det er vigtigt at hjælpe de udfordrede elever, er det også af stor betydning at hjælpe de dygtige, der løser opgaverne korrekt og hurtigt. Dem kan du give sattelitemner, der ligger i udkanten af det faglige emne, som resten af klassen arbejder med. Eksempel: Hvis du er historielærer, og din klasse arbejder med holocaust, så kan du give en eller flere af dine dygtige elever til opgave at undersøge alt om folkedrabet i Rwanda i 1994. Det er stadig inden for et overordnet fagligt emne, der kunne hedde ”krig og folkedrab”, men det er en helt ny vinkel og kontekst – altså et sattelitemne. Giv de dygtige elever mulighed for at formidle deres resultater af undersøgelsen til resten af klassen. Det motiverer dem, når de får lov at vise, hvad de kan. Du kan få mange flere tips til arbejdet med såvel dygtige som udfordrede elever i bogen Undervisningsdifferentiering – 20 skridt til at møde dine elever.

https://www.saxo.com/dk/undervisningsdifferentiering_ole-ditlev-nielsen_haeftet_9788771583120

23) Lad eleverne udfylde deres grafiske ”forventnings-jeg”
Jo mere du får dine elever til at reflektere over deres arbejde i skolen og deres måde at lære på, og hvad de kan gøre anderledes og bedre, jo mere vil de lære. Det viser blandt andet John Hatties forskning, og en af måderne du kan arbejde med det på, ved at lade dem udfylde deres ”grafiske forventnings-jeg.” Det er et værktøj, der foreslås af undervisningsdifferentieringens gudmor, Carol Ann Tomlinson i bogen Ledelse af differentieret undervisning. Det grafiske forventnings-jeg visualiserer, hvad eleverne føler, at de er gode til, og hvad de mener, de skal arbejde med. De kan forholde sig til deres mål, ambitioner og forventninger. I denne pdf kan du se et eksempel på, hvordan et grafisk forventnings-jeg kan se ud og udleveres til eleverne i en dansk kontekst. Den er gratis, og du kan hente den her.

https://www.saxo.com/dk/ledelse-af-differentieret-undervisning_carol-ann-tomlinson_paperback_9788772819549

https://dpf.dk/sites/default/files/undervis-diff-sider_til_download.pdf

https://dpf.dk/sites/default/files/undervis-diff-sider_til_download.pdf

24) Tydelighed: Giv dine elever en køreplan
Efter i en årrække at have undervist voksne sagde jeg i august 2018 ja til igen at undervise unge 1-2 dage om ugen på uddannelsesinstitutionen NEXT. Hvad der har slået mig er, hvor vigtig tydelighed og struktur er for de unge mennesker. Det er som om, at den forvirrende tid, vi lever i, der er fuld af distraktioner, der kan forstyrre elevernes koncentration, gør opgaven med at bibringe eleverne struktur og tydelighed større. En god måde at arbejde med tydelighed på er at lade din forberedelse tage udgangspunkt i disse tre spørgsmål: Hvad skal vi lave? Hvorfor skal vi lave det? Hvordan skal vi lave det? Kan du kort, klart og i et præcist sprog uden fremmedord besvare disse spørgsmål og viderebringe dine svar til eleverne, så har du et rigtig godt udgangspunkt for at give eleverne den struktur og den tydelighed, de har behov for.

25) Brug CL-strukturen ”Svar-bazar” til at samle op på det eleverne har lært
Er du egentlig sikker på, at dine elever har lært det, de skal lære? Nogle gange bliver vi overraskede over, hvad de kan huske, og måske især over det, de ikke kan huske. Det er helt normalt, men det er selvfølgelig også en udfordring, som man som underviser skal tage alvorligt. En virkelig god måde at gøre det på, er ved at afvikle Cooperative Learning-strukturen Svar-bazar. Det er en øvelse, hvor hele klassen bliver aktiveret, og eleverne hjælper hinanden til at finde de rigtige svar. Øvelsen er god til videndeling, til repetition og til at styrke elevernes kommunikative kompetencer. Du finder en beskrivelse af øvelsen og de mange andre gode Cooperative Learning-strukturer i denne bog.

https://www.saxo.com/dk/cooperative-learning_spencer-kagan_haeftet_9788779886360

26) Ret skriftlige opgaver med Screencast-o-matic
Som mangeårig dansklærer er der få opgaver, der har hængt mig mere ud af halsen end det at skulle rette elevernes danske stile. Man kan virkelig gå død i nutids-r, sammensatte ord, usammenhængende argumentation og manglende konklusioner. Det hjalp meget, da jeg opdagede Screencast-o-matic, som er et værktøj, der kan videooptage alt, hvad der foregår på din skærm. Du kan således indtale dine rettelser, kommentarer og feedback, mens du har det dokument, eleven har afleveret, åbent på din skærm. Du kan med musen markere særligt vellykkede eller problematiske steder, og imens indspiller Screencast-o-matic en lille film med alt, hvad du siger eller viser på skærmen. Efterfølgende modtager eleverne filmen enten som link eller som fil via et LMS-system som Lectio, Fronter eller Itslearning, så de kan se og høre din feedback. Da jeg begyndte at rette mine elevers skriftlige opgaver på denne måde, fremhævede de, at det føltes meget mere nærværende, og det var nemmere for dem at se, hvad de skulle gøre anderledes næste gang. Du kan oprette din gratis profil på Screencast-o-matic her.

https://screencast-o-matic.com/

27) Gå ombord i flipped classroom
Flipped classroom har i de senere år været en omsiggribende tendens i den pædagogiske verden, som du kan få glæde af – og i øvrigt bruge Screencast-o-matic til. Det handler om at vende undervisningen på hovedet og ændre forholdet mellem lektier og aktiviteter i undervisningen radikalt. Eleverne bruger ikke tiden hjemme på traditionelle lektier som opgaveløsning og læsning – altså at anvende viden. I stedet træder de læringsstimuli, de normalt ville få i undervisningen, typisk lærerens fremlæggelse af nyt stof, gennemgang af en tekst eller de opgaver, eleverne har haft for. Måske laver læreren i stedet en indtalt Power Point eller Prezi, som uploades til eleverne. Den ser eleverne derhjemme, inden de møder op til undervisningen. Som lærer kan man også bruge Screencast-o-matic til at lave en videogennemgang af en tekst, hvor man beder eleverne forberede spørgsmål til det gennemgåede. På den måde ved eleverne, hvor de skal gå i gang, når lektionen starter. De kan starte med det anvendelsesorienterede med det samme og dermed bliver lærerens rolle snarere at være læringsvejleder end at være forelæser.

28) Tag et online-kursus, der udvikler dine kompetencer
Holdningerne til online-læring er mange. De spænder fra dem, der mener, at online-læring er FREMTIDEN, og til dem, der erklærer, at online-læring er ubrugeligt, fordi der mangler den personlige relation. Og som Lev Vygotsky sagde: Læring opstår i samspil med andre. Imidlertid er der i dag mange værktøjer, der kan hjælpe os til at personliggøre online-læringsforløb. Mange af os kender allerede Skype og tilsvarende tjenester, der åbner mulighed for den personlige dialog med eleverne. Samtidig har vi en generation af elever, der er digitale indfødte, og som måske ikke har de samme kvababbelser over for online-læring, som os, der er lidt ældre, kan have. Tværtimod foregår en stor del af deres relationer til andre i den digitale verden. Måske kan vi ligefrem lære noget af dem? For at få mere fod på, hvad online-læring vil sige, er det en god idé at prøve at tage et online-kursus selv, og helst om et emne du finder relevant og meningsfuldt. Lad dig inspirere af hvordan andre undervisere griber opgaven an. Udemy er en fantastisk god platform for online-kurser, Saxo har en dansksproget platform, og du kan også forsøge dig med dette overlevelseskursus for nye lærere.

https://www.udemy.com/

https://20-skridt.teachable.com/p/overlevelseskursus-for-nye-laerere1

29) Lav en morgenmadsklub med dine kolleger
Aftal, at I hver 14. dag har en ugedag, hvor I mødes på lærerværelset, en time før undervisningen begynder. Spis en god, sund morgenmad sammen, drik god kaffe og undlad, at det hele bliver pålægschokolade og sniksnak. Lad i stedet en af kollegerne holde et kort, fagligt oplæg om en god pædagogisk erfaring fra den daglige praksis på jeres skole. Tal derefter hen over croissanterne, kaffen og vindruerne om, hvordan denne konkrete erfaring kan bruges i jeres undervisning, og hvordan I i det hele taget kan blive bedre til at inspirere hinanden og lære af hinanden.

30) Del din viden
En morgenmadsklub er bare én af mange muligheder for at sætte fart i en af de ting, vi undervisere ikke er så gode til: at dele i vores viden. Der er simpelthen så mange stærke kompetencer, viden og iderigdom samlet i et lærerkollegium, at det er en skam, at alle disse styrker ikke bliver bredt bedre ud, end tilfældet er. Det gælder både på det personlige niveau, hvor man deler viden fra kollega til kollega, på team- og faggruppeniveau og på ledelsesniveau. Her er jeg en stærk tilhænger af, at I på jeres arbejdsplads systematiserer og automatiserer videndelingen. Den videndeling, der opstår spontant i lærerværelsets køkken eller hen over kopimaskinen er fin, men den kan ikke stå alene. Lav faste ugentlige forberedelsescaféer for lærerne, hvor I under hyggelige rammer sparrer og udveksler ideer med hinanden, og sørg for at I har et LMS-system (Learning Management System), som alle er fortrolige med at bruge, som er brugervenligt, og hvor I let kan udveksle digitalt materiale med hinanden. Og husk, at det gode samarbejde og den konstruktive videndeling i sin kerne handler om at give til andre uden at forvente at få noget igen. Start derfor med at finde alt det digitale materiale du har lavet til din undervisning de sidste tre uger, og send eller upload det til dine kolleger, der underviser i samme fag. Det vil de blive glade for.

31) Brug blogs i undervisningen
I dag er det nemt, ligetil og gratis for såvel lærere som elever at starte en blog. Det er ikke alene et godt sted for eleverne at udvikle deres skriftlige kompetencer, men blogs kan også anvendes som et refleksionsværktøj, hvor eleverne forholder sig til deres progression og faglige udvikling. En klasseblog kan være et fantastisk kommunikationsværktøj, som elever og lærere kan være fælles om. Her er Edublogger et super, gratis værktøj, du kan bruge. Du kan få konkret inspiration til de mange anvendelsesmuligheder her. https://elearningindustry.com/how-to-use-blogs-in-the-classroom

https://edublogs.org/

32) Lav en Rescuetime-konkurrence
Rescuetime er et gratis og genialt stykke software, som kan hentes ned på enhver bærbar. Det lægger sig som et ikon på computerens skrivebord (eller hvor du ønsker at placere det), og herefter måler det al din digitale aktivitet. Du kan herefter gå ind på din profil på Rescuetime og se nøjagtig, hvor mange timer og minutter, du har arbejdet i Word og Excel, været på Facebook, YouTube, skrevet mails osv. En gang om ugen får du så en mail med en måling af din produktivitetsprocent, der viser, hvor konstruktivt du har anvendt din digitale tid. Lad eleverne gøre det samme, sæt en konkurrence i gang og giv en præmie til den elev, der over en periode på fire uger har den største fremgang i produktivitetsprocent. For eleverne kan det virkelig være en øjenåbner af rang. Du finder Rescuetime og opretter din gratis profil her,

https://www.rescuetime.com/dashboard

33) Gør det synligt: Unplug eleverne
Signe Høeg Kildegaard, der underviser på Bagsværd Kostskole og Gymnasium, var frustreret over, at hendes elever var alt for optagede af det, der foregik på deres skærme i stedet for at være optagede af det, der foregik i undervisningen. Derfor gav hun eleverne på hendes hold i faget Psykologi B en ret enkel opgave: I 24 timer, skulle de holde sig fra alle digitale medier. Ingen smartphones, ikke noget internet, ikke noget fjernsyn. Efter de 24 timer skulle eleverne skrive en opgave om deres oplevelse, hvor de anvendte relevant teori fra faget psykologi. Det gav naturligvis nogle protester, men langt de fleste elever gennemførte, og det blev synligt for dem, hvad der skete med deres arbejde i skolen (og stressniveau i øvrigt), når de ikke blev digitalt distraheret. Signe kaldte opgaven Unplugged på Bagsværd, hun fortæller, at det er de mest interessante elevbesvarelser, hun har læst, og mange, men ikke alle elever, ændrede adfærd efterfølgende. Du kan læse mere om Signes opgave og om elevernes besvarelser af den i bogen Forandringspædagogik.

https://www.saxo.com/dk/forandringspaedagogik_ole-ditlev-nielsen_haeftet_9788777069789

34) Lad ældre elever undervise yngre elever
Som lærere ved vi, at det at formidle relevant stof til andre mennesker forudsætter, at formidleren har en høj faglighed og kan sit stof. Hvorfor ikke udbrede det til eleverne? Hvorfor ikke lade elever i en 9. klasse undervise en 5. klasse i en lektion eller to? Eller lade nogle dygtige elever i 3.g formidle fagligt stof til en 1.g-klasse? De vil ikke bare komme ud af deres komfortzone, men de vil også føle sig anerkendt, motiverede og gøre deres bedste.

35) Slut din lektion ordentligt af med en faglig opsamling
Alt for mange lektioner har det med at fise ud, som når man lukker luften ud af en ballon. Det er måske meget naturligt, når pausen nærmer sig, men det er ikke optimalt. Det er bedre at slutte af med en opsamling. Du kan slutte af med en ”exit quiz” lavet i Socrative (se idé nr. 14), en CL-struktur som ”Flipover-stafet” eller opsummere de tre vigtigste punkter fra lektionen, som du gerne vil have dine elever tager med sig videre. Jeg har også haft glæde af at bede mine elever om skrive én ting, som de føler, de har lært i lektionen, op på tavlen inden, de går ud ad døren.

36) Fortæl, hvad der er det næste, der skal ske
Og inden du slipper eleverne helt: Fortæl eleverne, hvad I skal lave næste gang. Det skal absolut ikke være nogen lang forelæsning, men bare en sætning eller to, der giver dem en retning. Dermed demonstrerer du overblik (det styrker din lærerautoritet), men dine elever bliver allerede sporet ind på det næste stykke faglige arbejde. Mange unge er forvirrede mennesker i en forvirret tid, og på denne måde kan du hjælpe dem til lidt mere klarhed.

37) Spørg dig selv og dine kolleger: Hvad er det vigtigste?
Det er ikke fordi vi lærere ikke er gode til at tale, men ind i mellem glemmer vi at tale om det vigtigste. Find derfor en god sofa på lærerværelset, bryg en kande kaffe og sæt dig ned med et par gode kolleger. Tal om dette spørgsmål: Hvad er det vigtigste i vores job? Tag jer god tid til det og husk på det, I kommer frem til, når hverdagen for alvor bliver rigtig travl.

38) Skru ned for tempoet
Vi har travlt, os der underviser. Alt for travlt. Det er vigtigt, at vi husker hinanden på, at vi ikke kan nå det hele. Døgnet har kun 24 timer, vi har kun to arme, to ben og et hoved. Det hoved kan ikke rumme det hele. Det skal det ikke. Det er okay at tage den med ro. Det får os i balance, og jeg tror på, at en lærer i balance også er en god lærer. At sænke tempoet er således ikke kun godt for den enkelte lærer, men også for eleverne og for skolens fællesskab. Du kan få en lang række konkrete ideer til, hvordan du kan sænke farten i en travl hverdag i bogen Slow living – sænk tempoet og lev et liv med mening.

https://www.saxo.com/dk/slow-living-saenk-tempoet-og-lev-et-liv-med-mening_ole-ditlev-nielsen_paperback_9788740967005

39) Hold fri
Det er ikke det, vi lærere er bedst til, men ikke desto mindre er det vigtigt. Hold fri. Helt fri.

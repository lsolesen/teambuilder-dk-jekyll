---
title: "Rebklatring med grigri og ascender"
redirect_from: /content/rebklatring-med-grigri-og-ascender
language: da
categories:
  - Træklatring
tags:
  - træklatring
  - rebklatring
last_modified_at: 2013-01-09T20:31:25Z
---

Man kan bruge rebklatring, hvis man har behov for at klatre hvor der ikke er så mange grene på træet. Det kan fx være, hvis der er langt op til de første grene, eller man skal redde en fastklemt klatrer. Forudsætningen for, at det kan lade sig gøre at rebklatre, er at man får smidt et reb op over en gren, der sidder i den højde, man gerne vil klatre op til (det kan i sig selv være en udfordring).

I videoen nedenunder vises det, hvordan man rebklatrer med grigri og ascender.

I videoen kan man se følgende:

- **Hvordan man binder rebet fast i bunden af træet med en HMS-knude i en karabin**. Husk at der på karabinen skal stå H. HMS-knuden aflåses med "hundeører", som sikres med en karabin. Årsagen til, at man bruger en HMS-knude er for at kunne sænke vedkommende der rebklatrer ned igen, hvis han kører fast. Derfor skal man sørge for, at der er så meget tov til overs, at det kan lade sig gøre.
- **Hvordan man sætter ascenderen og grigri på rebet**. Ascenderen har som sådan ikke nogen sikkerhedsmæssig funktion, men den bruges som hjælpemiddel på vej op. Sikkerheden er i grigri'en, som man naturligvis skal sørge for at vende rigtigt. Der laves udveksling på tovet ved at køre den op gennem karabinen ved ascenderen.
- **Hvordan teknikken er, når man klatrer**. Man træder op i slyngen der er fastgjort i ascenderen. Hiver i håndtaget og trækker tovet gennem grigri'en. Så sætter man sig i selen og sørger for, at man ikke trækker ned i noget af det der hiver i håndtaget. Derefter skubber man det opad og gentager proceduren.

Hvis man kigger godt efter i videoen, kan man spotte et par ting, man bør påpege sikkerhedsmæssigt. Kan du finde dem?
